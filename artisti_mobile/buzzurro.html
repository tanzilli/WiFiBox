<h4>Francesco Buzzurro</h4>
<img src='/images_mobile/buzzurro1.jpg'/>
<p>
Inizia a suonare la chitarra all'età di 6 anni, quando il padre gli regala una piccola chitarra a plettro, dalla quale passerà in seguito allo studio della chitarra classica. 
<br/><br/>
La sua formazione musicale comincia con il Diploma al Conservatorio Bellini di Palermo, e, parallelamente con i corsi di Aldo Minella a Catania e di Oscar Ghiglia a Gargnano sul Garda. In seguito, consegue il Master di Alto Perfezionamento musicale presso l'International Arts Academy di Roma sotto la guida di Stefano Palamidessi e di concertisti come David Russell, Alberto Ponce, Hopkinson Smith e John Duarte. 
<br/><br/>
Nello stesso anno si laurea in Lingue e Letterature Straniere ed inizia un'attività concertistica che lo porta a viaggiare in diversi paesi, in Europa e in America. Come chitarrista classico, vince tre concorsi nazionali: il "Città di Alassio", il "Benedetto Albanese" di Caccamo ed il "Savona in Musica". Allo studio della classica e alla sua inclinazione per la musica folk, affianca presto l'interesse per il jazz, che lo porta a conseguire la Laurea in Musica Jazz. Grazie ad un'attività di ricerca in questo ambito musicale, trova uno stile personale di improvvisazione, non esente da contaminazioni di bossanova, musica etnica e latin-jazz. 
<br/><br/>
Le sue trascrizioni e composizioni sono caratterizzate da una modalità di esecuzione nella quale la chitarra viene concepita come una piccola orchestra. Come chitarrista fuori dagli schemi e per la sua tecnica peculiare di improvvisazione sulla chitarra classica, Francesco Buzzurro viene annualmente invitato dalla University of Southern California di Los Angeles[3], spesso come docente in seminari unificati per i dipartimenti di chitarra classica e jazz. Nel 2010, insieme a Richard Smith, musicista con il quale collabora da diversi anni, è in tour negli Stati Uniti ed in Italia, effettuando concerti ed impartendo lezioni presso università americane. Per qualche anno, come sideman, è al fianco di Lucio Dalla, Renzo Arbore, Antonella Ruggiero, Ornella Vanoni, Francesco Baccini, Luisa Corna, Grazia Di Michele, Tom Kirkpatrick, Jimmy Owens, Giulio Capiozzo, Massimo Moriconi, Gigi Cifarelli, Allen Hermann e prende parte a rassegne dedicate alle sei corde come il MAF (Musica a Fiorano) ed al Festival Internazionale della Chitarra di Siracusa. 
<br/><br/>
Collabora con l'Ente Autonomo Orchestra Sinfonica Siciliana presso il Teatro Politeama di Palermo nel 2002 in occasione del concerto di Sarah Jane Morris e dello speaker di Radio Capital "Nick The Nightfly" e nel 2004 con l'esecuzione del Concerto di Aranjuez con l’accompagnamento dell’Orchestra Sinfonica Siciliana. Numerose le esibizioni al fianco di jazzisti del panorama internazionale e nazionale, come Toots Thielemans, Diane Schuur, Arturo Sandoval, Peter Erskine, Phil Woods, Joe Bowie, Bob Mintzer, Bill Russo, Vince Mendoza, Frank Foster, Bireli Lagrène, Mickey Howard, Roberto Gatto, Marco Tamburini. 
<br/><br/>
È presente, sia come solista sia come leader di un quartetto, in festival e rassegne siciliane - San Vito Jazz Festival, Noto Jazz Festival, Palermo di Scena, Catania Jazz Meeting, Castelbuono Jazz Festival, Vittoria Jazz Festival e Taormina Arte - e straniere, come il Corfù Jazz Festival nel 2008. Si esibisce in concerti sold out presso noti jazz club, come al Blue Note di Milano nel 2010, al Cotton Club di Roma nel 2008 o al Dakota Jazz Club di Minneapolis nel 2009, e nello stesso anno è sul palco alla Notte delle Chitarre di Parma insieme a Maurizio Solieri, Ricky Portera, Cesareo, Max Cottafavi e Alberto Radius. Per volontà dell'ex presidente francese Valéry Giscard D'Estaing, nel 2009, è a Palermo alla Convention internazionale sull'energia eolica, insieme al conterraneo ed amico Francesco Cafiso, con il quale condivide spesso il palcoscenico. 
<br/><br/>
È oggi uno dei più apprezzati e poliedrici chitarristi italiani, votato dalla rivista di settore Musica Jazz come uno dei più talentuosi del panorama internazionale. Da aprile 2011 è titolare della cattedra di chitarra jazz presso il Conservatorio Vincenzo Bellini di Palermo.
</p>

<p>
			<img src="/images_mobile/milici_buzzurro_cafiso.jpg"/><br/>
			<b>Giuseppe Milici</b> (Harmonica)<br/>
			<b>Francesco Buzzurro</b> (Chitarra)<br/>
			<b>Francesco Cafiso</b> (Sax)<br/>
			Teatro Flavio Vespasiano<br/>
			Ore <b>21:00</b><br/>

</p>

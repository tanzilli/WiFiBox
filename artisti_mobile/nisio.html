<h4>Alessandro Nisio</h4>
			
<img src="/images_mobile/nisio1.jpg"/>

<p>			
Musicologo e musicista; avviato giovanissimo agli interessi storico-musicali, ha fatto studi di pianoforte, canto, composizione, direzione di coro ed orchestra. Contemporaneamente amplia i suoi interessi agli studi musicologici laureandosi presso l'università di Bologna col massimo dei voti, lode e segnalazione speciale. Si specializza in paleografia e semiologia musicale e si perfeziona in canto gregoriano. Diplomato attore di prosa nel 1988 svolge da oltre venticinque anni attività concertistica e teatrale nelle vesti di direttore, pianista, compositore, cantante, attore, operatore dello spettacolo, regista, arrangiatore di colonne sonore, consulente musicale. Da sempre attivamente impegnato anche nel settore didattico, musicologico e della direzione artistica, ha una lunga serie di pubblicazioni e partecipazioni come relatore a corsi, seminari e conferenze in tutta Italia. Studioso del musicista reatino G. O. Pitoni, ha curato edizioni critiche e l'esecuzione pubblica delle sue opere. E' responsabile delle attività artistico-culturali, Maestro di Cappella e promotore del monumentale organo Dom Bedos de Celles-Roubo della Basilica di S. Domenico di Rieti. E' membro della commissione artistica dell'A.R.C.UM. socio fondatore e  direttore artistico di COR.A.LI.UM., maestro concertatore e direttore del Coro Lirico dell'Umbria e di altre importanti formazioni corali. E' fondatore e presidente della A.R.T.e.M. (Accademia Reatina Teatro e Musica) con la quale promuove e realizza produzioni artistico-musicali e sinfonico-teatrali di importanza nazionale e internazionale.
</p>

